<!DOCTYPE html>
<html>
    <head>
        <style>
            h2 {text-align: center;}
        </style>
        <title>Perspectives</title>
    </head>
    <body>
    <h2>La Genesi</h2>
    <p>In principio fu il soffritto, di cipolla. Come l'esiguo numero di ricette di mia competenza la cui preparazione si possa ricondurre ad una serie di passaggi non del tutto randomizzati, anche il risotto radicchio e gorgonzola comincia con il più nobile ed insostituibile tra le Liliaceae, in dialetto veneto La Seola. Nel migliore dei casi gli ingredienti veramente indispensabili non sono molti: un po' di tempo, la pazienza di attendere la rosolatura, un coltello affilato ed un buon tagliere (anche se un radicchio, mezzo dado, vino qb e del Gorgonzola cremoso aiutano). Le prime inalazioni provengono dalla sottile segmentazione del gemente ortaggio il quale scatena a livello delle cavità nasali attacchi di empatia olfattiva. In parallelo, peccando di hybris, si scalda l'olio con eccessivo anticipo così che il pungente fumo denso ostracizza ogni rimorso dell'empio gesto ed incalza il piagnucolante cuoco ad affidare le mortali spoglie del nobile ortaggio all'olio rovente. Le esalazioni che seguono sono pura estasi: lenitive sulle mucose, taumaturgiche per lo spirito; inconsistenti e voluttuose scatenano il buon umore di chi vi si appresta rendendone dolce e ben disposto lo spirito. Si acquietano leggermente cospargendole con i chicchi asciutti pronti alla tostatura, tacciono silenziosamente all'arrivo del primo brodo. L'aria é dunque satura, riso radicchioe brodo borbottano placidi nel pentolone attendendo senza troppa ansia la tonificante doccia di vino rosso, ricostituente. A questo punto, paghi del vapore che aleggia, si spegne il fuoco e tutto tace sotto il canovaccio di stoffa. Avvolta nel prosaico sudario mollemente accasciato attorno ai lembi sporchi, nella pentola segretamente mantèca l'iceberg di Gorgonzola: secondo forse solo al cugino Puzzone di origini trentine, l'inconfondibile aroma di muffa solletica il centro del gusto ancora prima di sfiorare le papille gustative.</p>
    <br/>
    <button onclick="document.location='../index.html'">Home</button>
    </body>
</html>
