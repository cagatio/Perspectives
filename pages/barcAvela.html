<!DOCTYPE html>
<html>
    <head>
        <style>
            h2 {text-align: center;}
        </style>
        <title>Barca A Vela</title>
    </head>
    <body>
    <h2>Un viaggio in barca a vela</h2>
    <p>Un viaggio in barca a velacomincia con la testa. Con la testa quadrata da ingegnere per consultare le condizione atmosferiche, per fare incetta di vivande, per non scordare bussole, carte geografiche, profondimetri, barometri, contamiglia e anemometri (che grazie a Dio e al XXI secolo sono tutti raccolti nello stesso scatolotto digitale), per accogliere a bordo ed istruire tutti i passeggeri circa la misteriosa idraulica di un guscio di noce chigliato e ondeggiante: serbatoi d’acqua, scarichi, tradizioni, usi e costumi (o non-costumi, nel caso la doccia a poppa sia incarnata da una pratica tanica a pompa gentilmente chiamata “vaporizzatore”). Tale imbarcazione somiglia un po’ a tutto e un po’ a niente: spazi angusti ma ben congeniati forzano i naviganti ai movimenti ponderati di un camper, il giogo dei soffitti bassi impone l’orizzontalità della tenda nelle cabine meno fortunate, la condivisione degli spazi è degna del più proletario e condiviso appartamento studentesco. Un viaggio in barca a vela comincia con la testa ma prosegue con i sensi. Comincia con l’udito perché anche dal più attrezzato dei porti non si esce se non a motore. E allora attacca la mietitrebbia (che in realtà è un’elica ma, guarda un po’, il motore a scoppio che mette in rotazione le bielle è, sinfonicamente parlando, identico). Se Eolo e il capitano sono in armonia il frastuono è presto scongiurato. L’abbacinante bagliore sprigionato dai riflessi delle onde e dal candore della vetroresina imbiancata trasformano l’occhiale in una seconda palpebra e l’impanatura alla crema solare diventa rituale. Chi pensa che l’udito, la vista ed il tatto siano i principali sensi coinvolti nella vela, ebbene, si sbaglia. O almeno, si equivoca se la ciurma è a base francese: in ordine ricci di mare, lasagna, cozze, pizza, riette d’anatra, foigras, sgombro, seppie, carpaccio di salmone, svariati tipi di carne alla brace e, ovviamente, omelettes sono solo una parte del tragitto culinario seguito durante una settimana da un 37 piedi munito di una tanto modesta quanto beccheggiante cucina. Un viaggio in barca a vela comincia con la testa ma non ti libera dai pensieri. I flussi d’umore portano a galla pensieri e viceversa, in un complicato avvicendarsi di correnti ascensionali ed emozioni convettive. Sospingere un pensiero o dirigere l’umore in una precisa direzione non è impresa facile, i fattori in gioco sono molteplici, le variabili le più improbabili. Senza quindi nessuna olistica pretesa di fornire la panacea alle inquietudini ed indicare la via dell’atarassia con toni messianici, si può presto dire che un viaggio in veliero smussa, plasma e modella l’animo, attenuando i borbottii e gli scoppi della mente a motore sino a trasformarla nel paracadute disteso e senza nodi emblematico della mente a vela. Questa metamorfosi da crisalide a spinnaker non è scevra di burrasche, bonacce, tormente e tempeste espressamente dedicate ad attorcigliare cime e scucire vele. Il tempo e la pazienza rimangono tuttavia sempre a disposizione di tutti (marinai e non) per rammendare e ricucire pensieri e ferite di una mente alla deriva. Un viaggio con la testa comincia in barca a vela.</p>
    <br/>
    <button onclick="document.location='../index.html'">Home</button>
    </body>
</html>